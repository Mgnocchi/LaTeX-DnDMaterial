\section{Chiesa della Creazione}

Tra le diverse divinità nel multiverso e le diverse religioni degli Uomini, La Chiesa della Creazione si distingue per la struttura particolarmente gerarchizzata.

Alla base del credo monoteistico di questa religione vi è il principio di priorità del Dio della Creazione sulle altre divinità. Molti scolari non sono concordi con questa visione delle cose e ritengono più coerente presupporre che le divinità siano più incarnazioni delle idee filosofiche di un qualcosa piuttosto che la loro realtà ontologica, o i loro attivi fautori. Tuttavia ancora oggi il dibattito filosofico è molto attivo a riguardo, proponendo diversi sistemi in cui questa cosa debba essere interpretata.

La dottrina della Chiesa della Creazione attribuisce un'intelligenza ed una volontà ad ogni dio, e trova nel Creatore il principio dell'esistenza, ritenendolo quindi l'unico vero essere divino degno di adorazione. La chiesa si fa interprete del Progetto del creatore e guida di tutte le forme di vita, a partire dagli umani, prediletti del creatore.

\subsection{Struttura del Clero}
All'apice della Chiesa della Creazione vi è il \textbf{Concilio dei Vescovi}, presieduto da nove \textbf{Vescovi}, il quale decide l'orientamento politico della chiesa oltre a pronunciarsi in materia di fede. Parallelamente ad esso il \textbf{Concilio dei Padri}, i cui membri sono detti \textbf{Reclusiarchi}, si occupa della stesura di trattati di natura fideistica e filosofica e indirizza i temi centrali per le preghiere della comunità. Di fatto quest'organo si configura come una struttura sterile ed impotente, necessaria solo a rimuovere personaggi ormai senili o scomodi, non più utili alla guida della chiesa, senza l'affronto di un abbassamento di rango.

Al di sotto del Concilio dei Vescovi, il \textbf{Consesso dei Maestri Capitolari} gestisce le questioni amministrative, burocratiche ed esecutive necessarie ad attuare le decisioni del primo, coordinando eventualmente i diversi ordini cavallereschi e la nobiltà clericale sul territorio.

Ad esso rispondono gli \textbf{Ordini Cavallereschi} del \textbf{Leone}, degli \textbf{Assolutori} e del \textbf{Tempio}; inoltre esso nomina i \textbf{Chierici della Pace}: una forza d'élite dell'esercito regolare osteriano educata alla dottrina e ai precetti del Creatore, in grado di evocare il potere divino del Dio. Quest'ultimo corpo è costituito prevalentemente da nobili decisi o forzati a migliorare la propria posizione all'interno dell'esercito, e non è impossibile trovare tra loro uomini dalla fede tutt'altro che incrollabile. Ciononostante costituiscono un'arma temibile sul campo di battaglia.

Se il Consesso si occupa dell'attuazione delle decisioni di natura temporale della Chiesa, la \textbf{Confraternita dei Puri} si occupa della stesura dei canoni e codici che rendono attuativa le decisioni in materia di dottrina. Tra le sue mansioni vi è l'ordinamento dei sacerdoti, un notevole contributo alla stesura e al mantenimento delle leggi del Regno, ed il presiedere al tribunale dell'inquisizione, nonchè la nomina dei suoi magistrati: i \textbf{Magli Scarlatti}.

Il riconoscimento dell'omicidio come peccato imperdonabile da parte della dottrina rende necessario l'ordinamento a chiunque debba requisire una vita in nome della legge. Per questo motivo esistono gli \textbf{Esecutori}: chierici di basso rango ordinati e sottoposti ai Puri.

Al di fuori della gerarchia ufficiale della chiesa si muovono gli \textbf{Artigli Cinerei}, un gruppo di spionaggio ed intelligence che risponde direttamente al Concilio dei Vescovi. La sua esistenza è ufficialmente celata, tuttavia non sono estranei nè ai servizi segreti Osteriani, con cui occasionalmente collaborano, nè a quelli dei paesi limitrofi.

\subsection{La Legione}
Come ogni feudatario, anche i Vescovi-Arconti dispongono di una legione personale di soldati. Gli Arconti di Caraidd, Enedor e Dwyndear, vescovi della Chiesa della Creazione, aderiscono da quasi un secolo ad un trattato interno di cooperazione. Il trattato, tecnicamente non ufficialmente riconoscibile in quanto contratto tra vassalli senza il benestare del sovrano, sancisce la fondazione della Legione, costituita dalle truppe personali dei tre vassalli, distinte in \textit{Angeli Penitenti}, al servizio dell'arconte di Caraidd, \textit{Angeli Redentori}, sottoposti all'Arconte di Enedor, e \textit{Angeli Vendicator}, al comando dell'Arconte del Dwyndear.

Il Patto della Legione garantisce la cooperatività tra i tre Vescovi-Arconti, riconoscendoli come guardia della salvezza degli uomini: obbiettivo perseguito soprattutto agendo come forza militare a tutela dell'autonomia della chiesa.
Ovviamente la mancanza di figure uniche di leadership all'interno della chiesa rende relativamente difficile l'attuazione pratica di questi precetti, non è quindi raro che questi feudi agiscano politicamente e militarmente in piena autonomia, a volte anche in virtù della non ufficialità del Patto della Legione.

\subsection{Storia Breve della Chiesa}
